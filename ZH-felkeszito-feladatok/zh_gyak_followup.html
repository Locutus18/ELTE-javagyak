<h1>ZH gyakorlás</h1>

<p>Az alábbi feladat a ZH-ra való felkészülést segíti.</p>

<h2>Feladatleírás</h2>

<p>Készíts egy számítógépes játék és konzol értékelő alkalmazást! A rendszer az alábbi
konzolos felülettel rendelkezzen:</p>

<pre><code>[1] Új értékelés felvétele
[2] Értékelések rendezett megjelenítése
[3] Értékelések mentése
[4] Értékelések betöltése
---------------------------------------
Választás:
</code></pre>

<h3>Funkciók</h3>

<p>Az egyes funkciók részletesebb leírása.</p>

<h4>Új értékelés felvétele</h4>

<p>Készíts az értékeléseknek egy generikus osztályt! A típusparaméter tartalmazza, hogy
milyen konkrét típusokra vonatkozik az értékelés!</p>

<p>Az értékelésekről alapvetően az alábbi adatokat kell nyilvántartani, ezt
tetszőleges adatszerkezetben megoldhatod:</p>

<ul>
<li>Egy egyedi azonosító (tetszőlegesen megvalósíthatod, lehet egyszerű <code>int</code> is)</li>
<li>Egy típusparaméterrel megegyező objektum (vagy játék, vagy konzol)</li>
<li>Az eddig leadott értékelések átlaga százalékban (érdemes az összes
eddig leadott értékelést számon tartani, és egy segédfüggvénnyel kiszámolni
az átlagot minden lekérdezésnél).</li>
</ul>

<p>Két különböző típust szeretnék értékelni, egyfelől játékokat (van neve, kiadója és műfaja),
másfelől különböző konzolos platformokat (van neve, gyártója és generációja).</p>

<p>Példa:</p>

<pre><code>CIKK-001    Baldur's Gate I    Black Isle    RPG              95%
CIKK-002    Dragon Age         THQ           RPG              93%
CIKK-003    Mass Effect 2      BioWare       Nézdahátam       91%
CIKK-004    Trine              Frozenbyte    Platform         84%
KONZ-001    PlayStation 3      Sony          7th generáció    75%
KONZ-002    Game Boy           Nintendo      4th generáció    45%
</code></pre>

<p>Ha a felhasználó egy új értékelést szeretne regisztrálni a rendszerben, akkor a
következőt kell tennünk:</p>

<ul>
<li>ha a megadott cikkszám már létezik, akkor csak egy újabb százalékos értékelést
kell regisztrálni (amely aztán módosítja az eddigi szavazatok átlagát)</li>
<li>ha a megadott cikkszám még nem létezik, akkor be kell kérni az értékelni
kívánt játék vagy konzol adatait, majd az első meghatározó értékelést</li>
</ul>

<h4>Inputkezelés</h4>

<ul>
<li>Az azonosító formátumát tetszőlegesen választhatod, de erősen ajánlott, hogy
ne használd benne a <code>:</code> karaktert.</li>
<li>Játék neve nem tartalmazhat <code>:</code> karaktert.</li>
<li>Ha a felhasználó nem megfelelő százalékos értékelést ad (megfelelő input az
<code>[1..100]</code> intervallum bármely eleme), azt egy <em>saját kivétel</em> bevezetésével
kezeld le! Ez a kivétel legyen egy nem felügyelt kivétel (azaz a <code>RuntimeException</code>
leszármazottja).</li>
</ul>

<h4>Átlagszámítás</h4>

<p>Erre több megoldás van, legegyszerűbb az eddigi összes értékelést tárolni,
viszont az eddigi értékelések száma, átlaga, valamint az új értékelés alapján
konstans időben meghatározható.</p>

<h4>Értékelések rendezett megjelenítése</h4>

<p>A program listázza ki az általa aktuálisan felügyelt értékeléseket, a százalékos
értékelések szerinti csökkenő sorrendben.</p>

<p>Ehhez használd a <em>Java Collections Framework</em> által kínált szolgáltatásokat
(<code>java.util.Collections</code>)! Ehhez persze szükséges a <code>Comparable</code> interfész
megfelelő implementációja!</p>

<h4>Perzisztencia</h4>

<p>Mentsük el a felhasználó által megadott aktuális értékelések listáját az általa
megadott fájlba (az egyes adattagokat <code>:</code> karakterrel válasszuk el egymástól).</p>

<p>A program legyen képes ezeket az adatokat visszatölteni, azonban ha hibás az
input, keletkezzen egy <em>saját felügyelt kivétel</em>! Legyen ez az <code>IOException</code>
leszármazottja.</p>

<h4>Típusok</h4>

<p>Vegyük észre, hogy bizonyos tulajdonságok kiemelhetők egy közös ősbe! Melyek ezek?
Használhatjuk esetleg ezt valahogy az értékelések generikus típusának korlátjaként?
Mit lenne érdemesebb használni, egy interfészt, vagy egy absztrakt osztályt? Miért?
A <code>Comparable</code> megvalósítása hogy változik ebben a tekintetben?</p>
